Principi
--------

Progettiamo Servizi, non interfacce
~~~~~~~~~~~~~~~~~~~~~~~~~~~~~~~~~~~

Lo scopo primario dell’interfaccia di un servizio web è quello di aiutare
l’utente a raggiungere ciò che cerca in modo naturale e immediato, in modo
quasi **trasparente**. Per questo, la **coerenza** dei vari elementi che la
compongono, anche su diversi dispositivi, è un elemento fondante per la
creazione di prodotti funzionali e semplici da usare.

Un altro punto cardine di una buona interfaccia è la sua **inclusività** e la
**tolleranza agli errori**: non ci si deve aspettare che l’utente sappia sempre
ciò che vuole, sappia comprendere appieno eventuali istruzioni, o che sia in
grado di decifrare elementi d’interfaccia magari non familiari. In questo
ambito, il designer ha lo scopo di progettare interfacce che sappiano
**accompagnare** il cittadino nel percorso di ricerca del servizio,
correggendone eventuali errori e prevedendo diverse modalità di utilizzo
(utenti con disabilità fisiche, con difficoltà di comprensione tecnologica, o
che utilizzano dispositivi con limitate capacità o connettività).

In questa parte delle linee guida ci concentriamo sugli elementi più classici
dell’interfaccia, definendo alcuni principi di visual design, alcuni elementi
di stile, degli esempi di layout o presentazione dei contenuti e alcuni
pattern (componenti), i mattoni veri e propri dell’interfaccia.


Responsive Web Design
~~~~~~~~~~~~~~~~~~~~~

Il sito web deve **sempre** essere progettato e sviluppato con un approccio
responsive, con l’obiettivo di fornire un’esperienza di utilizzo ottimale
indipendentemente dalla risoluzione dello schermo e dal tipo di dispositivo
utilizzato, consentendo in ogni situazione facilità di lettura e navigazione.

Al concetto di responsive web design vanno associate pratiche di
semplificazione delle interfacce in ottica *mobile first*, e un’attenzione
particolare nel fornire un'esperienza soddisfacente anche a coloro che hanno
difficoltà visive o motorie.

.. NOTE::
   È possibile approfondire l'argomento nella `sezione dedicata all'accessibilità
   <../service-design/accessibilita.html>`__ nell'area Service Design.


Mobile First
~~~~~~~~~~~~

L’approccio mobile first è, assieme all’utilizzo di *progressive enhancement*
trattato al paragrafo `Progressive Enhancement e Graceful Degradation
<../user-interface/sviluppo-web.html#progressive-enhancement-e-graceful-degradation>`__,
una pratica oramai consolidata: consiste nel valutare in prima istanza
l’esperienza e le necessità per gli utilizzatori di dispositivi mobili, per poi
arricchire di elementi e funzionalità la composizione della pagina mano a mano
che la dimensione, le capacità computazionali e di rete del dispositivo
aumentano.

Nell’approccio mobile first **si parte dall’essenziale**.

La forzatura nella progettazione di un’applicazione con ridotte disponibilità
di spazio, di interazione, di velocità di caricamento costringe a stabilire
delle priorità e a fare delle scelte che risulteranno utili all’usabilità del
prodotto.
